---
title: "मुझको केवल शोर चाहिए "
author: Bhavy Khatri
date: 2023-08-27 11:33:00 +0800
categories: [Blogging, Sher, Poetry]
tags: [ghazal, kavita,emotional]
---

<p style="text-align: center;">
मेरे जीवन में चुप्पी ने <br>
है बेहद उत्पात मचाया <br>
थोड़ा थोड़ा डसके मुझको <br>
जहर रक्त में रोज मिलाया <br>
इस खामोशी के सहरा में <br>
शोर का पानी और चाहिए <br>
मुझको केवल शोर चाहिए<br><br>

घर में पसरा है सन्नाटा <br>
चीजें बिखरी पड़ी हुई है <br>
प्रियतम तुम भी दूर गई हो <br>
अकेला मुझको छोड़ गई हो <br>
तुम थी तब तो बात तुमही से <br>
दिल की अपनी कर लेता था <br><br>

दिल भी अब कमजोर हुआ है <br>
और अब इससे सहा न जाए <br>
भार मौन का सह लेने को <br>
दिल भी एक कठोर चाहिए <br>
मुझको केवल शोर चाहिए <br><br>

मुझको वो पल याद हैं आते <br>
जब बच्चे खेला करते थे <br>
कभी गेंद और पत्थर से वो <br>
खिड़की तोड़ दिया करते थे <br>
मुझको कोलाहल लौटा दो <br>
जितने भी घर में शीशे हैं <br>
उनको अब वापिस तुड़वादों <br>
बचपन का फिर मोड चाहिए <br>
मुझको केवल  शोर चाहिए <br><br>

टिक टिक करती घड़ी बोलती <br>
“घर के शोर में कभी तूने <br>
न मेरी आवाज सुनी थी <br>
देख समय भी बदल गया है <br>
तू बस मुझको सुनता जाए <br><br>

मैं तेरी इकलौती साथी <br>
ले मैं थोड़ा साथ निभादूँ <br>
जो भी तेरे साथ हुआ है <br>
वो तो सब कुछ याद है मुझको <br>
ला मैं तेरी थकन मिटा दूँ <br>
तुझको काल की सैर कर दूँ<br>
फिर यादों की भोर चाहिए <br>
तुझको केवल शोर चाहिए“<br><br>

इतना माँगूँ मैं बस तुमसे <br>
या तो शोर दो या फिर भगवन <br>
स्थायी चैन मौत का देकर <br>
मुझको प्रियतम से मिलवा दो <br>
इस अनचाहे जीवन की अब <br>
कट जानी फिर डोर चाहिए <br>
मुझको केवल  शोर चाहिए <br><br>


</p>

